---
title: "တစ်လတာမှတ်တမ်းနှင့်အတွေ့အကြုံများ"
date: "2021-11-11"
image: "cover.jpg"
description: "Developer တစ်ယောက်အဖြစ် လုပ်ငန်းခွင်ဝင်ပြီး တစ်လအကြာ အလုပ်ခွင်မှာရတဲ့ အတွေ့အကြုံများ"
topics: ["knowledge", "career"]
readTime: 10
---

ဒီကာလကြီးထဲ sharing blogလေးတွေမရေးပဲနားနေခဲ့တာကြာပါပြီ။ စိတ်မပါတာကတစ်ကြောင်း ရေးမယ့်လုပ်လိုက် ကိစ္စလေးတွေပေါ်လာလို့ရပ်လိုက်နဲ့ content တစ်ခုမှကို မထွက်ခဲ့တာပါ။ စာစီရတာကလည်း အချိန်ပေးရတာဆိုတော့ clubhouse နဲ့ပဲ ပေါ့ပေါ့ပါးပါး sharing session လေးတွေပဲ လုပ်ပေးဖြစ်ပါတယ်။ ပုံမှန်ပြန်ရေးဖြစ်ဦးမှာမဟုတ်ပေမယ့် ဒီတစ်ခုကတော့ အရင်မွေးနေ့တုန်းက ရေးခဲ့သလိုမျိုး အလုပ်ခွင်ဝင်တဲ့အမှတ်တရအနေနဲ့ ရေးလိုက်တာပါ။

​မွေးနေ့အမှတ်တရရေးတုန်းက Developer ဖြစ်ချင်တဲ့သူ beginners တွေအတွက် ကိုယ်တိုင်လေ့လာရင်းကြုံခဲ့တာလေးတွေကို tips အနေနဲ့ sharing လုပ်ခဲ့သလိုမျိုး ဒီတစ်ခေါက်မှာလည်း Developer အနေနဲ့ အလုပ်ခွင်မှာကြုံရတဲ့အရာလေးတွေကို sharing လုပ်ပေးသွားမှာပါ။ မဖတ်ခင်ပြောချင်တာလေးကတော့ ကိုယ်တိုင်လည်း Junior Level ပဲရှိနေသေးတဲ့အတွက် Junior တစ်ယောက်ရဲ့အတွေ့အကြုံလောက်ပဲ ဖတ်ရမှာဖြစ်ပြီး ထုံးစံအတိုင်း ပြောချင်တာတွေများနေလို့ စာကလည်း နည်းနည်းလေးရှည်သွားပါတယ်။

အတွေ့အကြုံလေးတွေမပြောခင် Developer အလုပ်ရဖို့လွယ်သလား၊ ခက်သလားဆိုတာလေး အရင်ဆုံးပြောပြချင်ပါတယ်။
လွယ်လား၊ ခက်လားကတော့ မိမိ skills ပေါ်ပဲ မူတည်တယ်လို့ပြောလို့ရပါတယ်။ programming မှာက certificates တွေ, degree တွေထက် ကိုယ့်ရဲ့ skills ဘယ်လောက်ကောင်းလဲဆိုတာကို အများဆုံးဆုံးဖြတ်တာဖြစ်ပါတယ်။ qualified ဖြစ်လေလေ အလုပ်ရဖို့ လွယ်လေလေပါပဲ။ ကိုယ့်ဘက်က အလုပ်ခွင်ဝင်နိုင်ဖို့ skill ရှိလားဆိုတာအရင်ကြည့်ပြီးမှ ရှာတာပိုကောင်းပါတယ်။ မဟုတ်ရင် interview မအောင်တာတွေနဲ့ စိတ်ဓာတ်ကျသွားနိုင်ပါတယ်။

တစ်ခုလေးသတိပေးချင်တာကတော့ ၃/၄လ သင်တန်းတစ်ခု၊ online course တစ်ခုပြီးသွားပြီဆိုတာနဲ့ လုပ်ငန်းခွင်ကို တန်းပြီးမဝင်နိုင်သေးပါဘူး။ ကိုယ့်ဘက်က တတ်နိုင်သမျှ project တွေများများရေး skill ကောင်းအောင် ပြင်ထားပြီး သက်ဆိုင်ရာ tech stack ရဲ့ ecosystem တွေကို သိပြီဆိုမှ ရှာတာအကောင်းဆုံးပါပဲ။ အချိန်အားဖြင့်ဆိုရင်တော့ Junior တစ်ယောက်အနေနဲ့ဆိုရင် ၁နှစ်လောက်ပေးရပါတယ်။ ပိုဆိုးတာက ခုကာလမျိုးမှာ ကျောင်းတွေပိတ်ထားတော့ internship program တွေကလည်းရှားနေတာပါ။

အတွေ့အကြုံပိုင်းကိုတော့ ဖတ်ရလွယ်အောင် နှစ်ပိုင်းခွဲပြီးပြောသွားပါ့မယ်။ ပထမဆုံး Technical ပိုင်းကအရင်စကြတာပေါ့။

လုပ်ငန်းခွင်ဝင်ပြီး တစ်လအတွင်း သိသိသာသာခံစားမိတာကတော့ project အရွယ်အစားပါပဲ။ ကိုယ်ပါသူ လေ့လာရင်းရေးတဲ့ project တွေက တကယ့် enterprise project တွေနဲ့ယှဉ်ရင် အဆပေါင်းများစွာ သေးပါတယ်။ ပြင်ဆင်မှုပိုင်းကလည်း project plan, design, development ကအစ documentation နဲ့သေချာသွားတာဖြစ်တဲ့အတွက် ကိုယ်ပိုင် projectနဲ့ ယှဉ်ရင် တော်တော်ကွာပါတယ်။ အလုပ်ခေါ်စာတွေမှာ experience ဘယ်လောက်ရှိရမယ်ဆိုတာကို ထည့်ရေးတာ ဒါကြောင့်လို့ပြောလို့ရပါတယ်။

Project size နဲ့အတူ သိသိသာသာ လိုက်ပြောင်းလာတာက project structure ပါ။ ပုံမှန်ကိုယ်ရေးတုန်းကလိုမျိုးမဟုတ်တော့ပဲ project ရဲ့ business requirement နဲ့လိုက်အောင် setup ကိုသေသေချာချာပြင်ရတာကိုတွေ့ရပါတယ်။ ဒါ့အပြင် သုံးမယ့် library/framework တွေကိုလည်း team မှာညှိရပါသေးတယ်။

ကိုယ်ပါသူရေးတုန်းကတော့ Frontend ရော Backend ရော UI ရော အကုန်တစ်ယောက်တည်းရေးရပေမယ့် project ကြီးလာတာနဲ့အမျှ team တွေကို ခွဲကိုခွဲလာရပါတယ်။ UI/UX က team တစ်ခု၊ Frontend ပိုင်းကလည်း team တစ်ခု၊ Backend ကလည်း တစ်ဖွဲ့၊ Mobile ပါ ပါရင် Mobileက အုပ်စုတစ်စု၊ ဒီထဲမှာမှ Architect, Tech lead, Senior, Junior စတဲ့ role တွေခွဲပြီး အလုပ်လုပ်ရပါတယ်။

​Code စရေးရပြီဆိုရင်တော့ သက်ဆိုင်ရာ level အလိုက် task တွေ assign လုပ်ပါတယ်။ Junior တွေအတွက်က Seniorက ချပေးတဲ့ task တွေကိုပဲ သူတို့လိုချင်တဲ့ ပုံစံဝင်အောင်ရေးပေးရပါတယ်။

နောက်တစ်ချက်က တစ်ခုခုဆို အချိန်ကုန်သက်သာအောင် Library/Framework တွေကိုဦးစားပေးသုံးပါတယ်။ ကိုယ့်ဘက်က မသုံးဖူးဘူးဆိုရင်တောင် တတ်နိုင်သမျှ နားလည်အောင် ခပ်မြန်မြန် လေ့လာပြီးရေးရတာမျိုးတွေ ကြုံရပါတယ်။ ပြီးတော့ တစ်ခါတစ်လေမှာ library API က လိုချင်တဲ့ features (ဥပမာ- animation) တွေနဲ့မကိုက်ရင် customize လုပ်ရေးရတာမျိုးတွေလည်းရှိပါတယ်။ အဲ့ချိန်ကြရင်တော့ ကိုယ်ဘယ်လောက် အခြေခံပိုင်လည်းဆိုတာက စကားပြောလာပါပြီ။

Junior level ဆိုပေမယ့်လည်း သက်ဆိုင်ရာ technical skills ကတော့ အထိုက်အလျောက် strong ဖြစ်ဖို့လိုပါတယ်။ ဒါမှသာ ချပေးလိုက်တဲ့ task ကို တတ်နိုင်သမျှ မြန်မြန်ပြီးနိုင်မှာဖြစ်ပါတယ်။

ဒုတိယပိုင်းကတော့ Soft Skills ပိုင်းပါ။

Develper တစ်ယောက်အတွက် technical skills ကောင်းဖို့လိုတာမှန်ပေမယ့် လုပ်ငန်းခွင်မှာတော့ technical skills တစ်ခုတည်းနဲ့ မရတော့ပါဘူး။ ကိုယ့်ရဲ့ soft skills ကလည်း ကောင်းနေဖို့လိုလာပါတယ်။ team နဲ့အလုပ်လုပ်ရတာဖြစ်တဲ့အတွက် တတ်နိုင်သမျှ team work ကောင်းဖို့လိုသလို၊ Project Managerတို့၊ client တို့နဲ့ အဆင်ပြေပြေပြောနိုင်ဖို့ communication skill တွေ၊ lead level ဆိုရင် leadership skill မျိုးတွေ၊ junior နဲ့ အထိအတွေ့များတဲ့ senior ‌တွေဆိုရင်လည်း mentorship skill တွေပါ လိုအပ်လာပါတယ်။ Junior တစ်ယောက်အနေနဲ့ကတော့ တတ်နိုင်သမျှ flexibility ဖြစ်ပြီး senior လေ့လာခိုင်းသမျှ လေ့လာနိုင်ဖို့ learning agilityတွေ၊ obedience ကောင်းမွန်မှုတွေ၊ ပေးလိုက်တဲ့ task တွေကို deadline မှီအောင် လုပ်ဆောင်နိုင်တာမျိုးတွေ လိုအပ်ပါတယ်။

ဒါတင်မက foreign company တွေနဲ့ ချိတ်ဆက် အလုပ်လုပ်နေတာမျိုးဆိုရင် တတ်နိုင်သမျှ language skill ကောင်းဖို့လည်းလိုပါတယ်။ ပြီးရင်တော့ personal soft skill တွေဖြစ်တဲ့ time management, work ethic, responsibility၊ အလုပ်များရင်များသလို pressure management၊ conflict management စတာတွေပါ ကောင်းမွန်အောင်ပြင်ဆင်နိုင်ရပါမယ်။

life style ပြောင်းလဲမှုကလည်း ချန်ထားလို့မရပါဘူး။ full time အလုပ်မျိုးဆိုရင် ကိုယ့်ရဲ့ တစ်နေ့တာအချိန်အကုန်နီးပါးက အလုပ်ထဲမှာပဲ ကုန်သွားတာဖြစ်တဲ့အတွက် အရင်လို လွတ်လွတ်လပ်လပ်ပုံစံတော့မရတော့ပါဘူး။ ပြီးရင် အလုပ်မှာ productive ဖြစ်နိုင်ဖို့ ကျန်းမာရေးကိုလည်း ဂရုစိုက်လာရပါတယ်။ အိပ်ချိန်ပုံမှန်လုပ်ရတာမျိုး၊ အစားမှန်အောင်စားရတာမျိုး၊ အထူးသဖြင့် developer တွေအတွက်တော့ တစ်နေကုန်နီးပါး computer ရှေ့ထိုင်ရတာဖြစ်တဲ့အတွက် လေ့ကျင့်ခန်းလုပ်တာမျိုးစတဲ့ healthy habit လေးတွေပါ လုပ်လာရပါတယ်။ ပြီးရင် ကိုယ့်ရဲ့ learning process ကိုလည်း ရပ်မသွားအောင် ဂရုစိုက်ရပါသေးတယ်။

နောက်ဆုံးကတော့ အလုပ်လုပ်ဖို့လိုအပ်တဲ့ resourceတွေ ဖြည့်ထားဖို့လိုပါတယ်။ ရုံးမှာလုပ်ရတာမျိုးဆို ပြဿနာမရှိပေမယ့် ကာလံဒေသံအရ remote လုပ်ရပြီဆိုရင်တော့ internet WiFi၊ computer/laptop စတာတွေ ပြင်ဆင်ထားဖို့လိုပါလိမ့်မယ်။ မီးမမှန်တဲ့ ကိစ္စကိုတော့ ပြောမနေတော့ပါဘူး။

ဒီလောက်ဆိုတော်တော်လေးပြည့်စုံသွားပါပြီ။ အတွေ့အကြုံပေါ်မူတည်ပြီးရေးထားတဲ့အတွက် အခြားသူတွေနဲ့ ကွဲပြားခြားနားမှုလေးတွေတော့ ရှိကောင်းရှိနိုင်ပါလိမ့်မယ်။
