---
title: "Careers in Web Development"
date: "2021-07-17"
image: "cover.png"
description: "Web development နယ်ပယ်ထဲမှာရှိတဲ့ အလုပ်အကိုင်အခွင့်အလမ်းများနှင့် သူတို့တွေရဲ့ အခန်းကဏ္ဍ"
topics: ["knowledge"]
readTime: 5
---

အခုရက်ပိုင်း community ထဲ မှာ web developer ဖြစ်ချင်တယ် ဘာတွေလေ့လာရမလဲ ဘယ်သင်တန်းတွေတက်ရမလဲ စတဲ့မေးခွန်းတွေများလာတာ တွေ့ရပါတယ်။ အဲ့ဒါကြောင့် web developement နယ်ပယ်ထဲမှာ ဘယ်လိုအလုပ်တွေရှိလဲ ဘာတွေကိုလေ့လာရမလဲဆိုတာလေးကို ပြောပြပေးသွားပါ့မယ်။ ဒီ blog ကတော့ ဘာမှန်းမသိသေးတဲ့ beginner တွေအတွက်ရည်ရွယ်ပါတယ်။

Web development ကို အကြမ်းအားဖြင့် ခွဲကြည့်ရင် နှစ်ပိုင်းခွဲလို့ရပါတယ်။ client-side နဲ့ server-side ပါ။ client-side လို့ပြောရင် user နဲ့မြင်ရတဲ့အပိုင်းတွေကို develop လုပ်တာဖြစ်ပြီး server-side လို့ပြောရင် application ရဲ့ နောက်ကွယ်က အလုပ်လုပ်တဲ့အပိုင်းတွေကို develop လုပ်တာဖြစ်ပါတယ်။ ဥပမာအနေနဲ့ facebook မှာ account လုပ်တယ်ဆိုပါစို့။ account လုပ်ဖို့ ဖြည့်ရတဲ့ form ကို develop တာက client ပိုင်း၊ ဖြည့်ပြီးလို့ button နှိပ်လိုက်ရင် နောက်ကွယ်မှာ အလုပ်လုပ်သွားတာတွေကို develop လုပ်တာက server ပိုင်းလို့ပြောလို့ရပါတယ်။ အမှန်ကတော့ ဒီထက်မက ကျယ်ပြန့်ပါတယ်။

## Web designer

Web designer ဆိုတာက website တစ်ခုရဲ့ အသွင်အပြင် ဒီဇိုင်းကို ရေးဆွဲပေးရတဲ့သူပါ။ တော်တော်များများက html, css, javascript တွေနဲ့ website ရေးတဲ့သူလို့ထင်ကြပါတယ်။ တကယ်တော့မဟုတ်ပါဘူး။ code မရေးတတ်လည်းရပါတယ်။ သူက designer ဆိုတဲ့အတိုင်း website အသွင်အပြင်အတွက် လိုအပ်တဲ့ color တွေ၊ fontတွေ၊ Graphical contentတွေ၊ Layout တွေကို ရွေးချယ်စဉ်းစားပြီး design ဆွဲတဲ့သူတွေပါ။

web designer ဖြစ်ချင်ရင်တော့ design ဆွဲတဲ့ tools တွေဖြစ်တဲ့ AdobeXD, Figma တို့ကို ‌အသုံးပြုတတ်အောင် လေ့လာရပါမယ်။ ပြီးရင် design techniques တွေဖြစ်တဲ့ mockup, prototyping, wireframe စတာတွေကိုလေ့လာရပါမယ်။ User Interface (UI) concept တွေဖြစ်တဲ့ color theroy, layout, image, typography စတာတွေကိုလည်းလေ့လာရပါတယ်။ User Experience (UX) နဲ့ဆိုင်တဲ့ ဗဟုသုတတွေကိုလည်း သိထားရပါမယ်။ အခုနောက်ပိုင်းမှာ designer တွေဟာ web အပြင် mobile အတွက်ပါ ရေးဆွဲလာကြတဲ့အတွက် သူ့တို့ကို web designer အစား UI/UX designer လို့ခေါ်ဝေါ်လာကြပါတယ်။ ဒီဇိုင်းပိုင်းကို စိတ်ဝင်စားတဲ့သူတွေနဲ့ဆို ဒီအလုပ်ဟာ အံကိုက်ပါပဲ။

## Front-end Developer

Web designer တွေက ဒီဇိုင်းဆွဲလို့ပြီးသွားရင် အဲ့ဒီဒီဇိုင်းကို တကယ့် website ဖြစ်လာအောင် front-end developer တွေက လုပ်ပေးရပါတယ်။ design to code လို့လည်းသုံးကြပါတယ်။ သူတို့ရဲ့အဓိကအလုပ်က designer ပေးလိုက်တဲ့ design တွေကို user တွေနဲ့ထိတွေ့လို့ရတဲ့ အဆင့်ထိရေးပေးရတာပါ။ သူတို့ကသာလျှင် html, css, javascript စတဲ့ နည်းပညာ တွေကိုသုံးပြီးရေးတဲ့သူတွေဖြစ်ပါတယ်။

ဘာတွေလေ့လာရမလဲဆိုရင် web development ရဲ့ core technologies ဖြစ်တဲ့ html၊ css၊ javascript၊ css preprocessor တွေဖြစ်တဲ့ sass/scss၊ less၊ CSS framework တွေဖြစ်တဲ့ Bootstrap၊ Tailwind စတာတွေကို လေ့လာရပါတယ်။ အခုနောက်ပိုင်းမှာ JavaScript ဟာ powerful ဖြစ်လာတဲ့အတွက် Front-end JavaScript framework/library တွေဖြစ်တဲ့ React၊ Vue၊ Angular တို့လို နည်းပညာတွေကိုလေ့လာရပါတယ်။ ပြီးရင်တော့ သက်ဆိုင်ရာ frameworkနဲ့ ဆက်စပ်တဲ့ နည်းပညာတွေလည်း လေ့လာရပါသေးတယ်။ Web designer နဲ့ front-end developer တွေဟာ web development ရဲ့ client ပိုင်းကို တာဝန်ယူရတဲ့သူတွေပဲ ဖြစ်ပါတယ်။

## Back-end Developer

front-end သမားကနေ ပေးလိုက်တဲ့ web page တွေဟာ template အဆင့်မျှသာရှိပါတယ်။ static website အဖြစ်သုံးမယ်ဆိုရင်တော့ သုံးလို့တော့ရနေပါပြီ။ ဒါပေမယ့် real world website တွေလို user account တွေ၊ mailing system တွေ၊ payment integration တွေ စတဲ့ server-side နည်းပညာတွေပါလာရင်တော့ back-end သမားကိုလိုအပ်လာပါပြီ။ back-end developer ဆိုတာကတော့ front-end သမားက develop လုပ်လိုက်တဲ့ template တွေကို အသုံးပြုပြီး အပြင်မှာ လက်တွေ့အသုံးပြုလို့ရတဲ့ website အဆင့်ရောက်အောင် လုပ်ပေးရတဲ့သူတွေဖြစ်ပါတယ်။ သူက Server နဲ့ Database ပိုင်းကိုပဲ အထူးပြုပြီး အလုပ်လုပ်ရပါတယ်။

Back-end သမားဖြစ်ချင်ရင်တော့ server-side code တွေရေးလို့ရတဲ့ programming language တွေ framework တွေကိုလေ့လာရပါတယ်။ PHP (Laravel), JavaScript (NodeJS), Python (Django), JavaEE (Spring), Ruby (Ruby on Rails) အစရှိတာတွေပါ။ Database နဲ့ ပတ်သတ်ရင် MySQL, MongoDB စတာတွေကိုလည်းလေ့လာရပါတယ်။ အခုနောက်ပိုင်းမှာ CSR တွေခေတ်စားလာတဲ့အတွက် API Development ကိုလည်းသိထားရပါမယ်။ ဒါအပြင် website ရဲ့ လုံခြုံရေးကောင်းအောင်၊ user များလာရင် များလာသလို လက်ခံအလုပ်လုပ်နိုင်အောင်လည်း စဉ်းစားရေးဆွဲပေးရပါတယ်။

## Full stack developer

အခုနောက်ပိုင်းမှာ full stack developer ဆိုတာတွေခေတ်စားလာပါတယ်။ သူကတော့ website တစ်ခုလုံးကို အစ၊ အလယ်၊ အဆုံး ရေးဆွဲရတဲ့သူပါ။ front-end နဲ့ back-end ပေါင်းထားတဲ့သူလို့ ဆိုနိုင်ပါတယ်။ full stack ဖြစ်တဲ့အတွက် website ရေးဆွဲဖို့လိုအပ်တဲ့ နည်းပညာတွေ အကုန်နီးပါးကို သိထားရပါမယ်။ နောက်တစ်ခုက Full-stack ဆိုတာ ချက်ခြင်း ဖြစ်တဲ့အမျိုး မဟုတ်ပါဘူး။ အလုပ်အတွေ့အကြုံ (၅) နှစ်လောက်နေမှ မပြတ်ဆက်လက် လေ့လာရင်း ဖြစ်လာနိုင်တာမျိုးပါ။

web designer, front-end, back-end, full-stack developers တို့ဟာ web development နယ်ပယ်ရဲ့ အဓိက အလုပ်အကိုင်တွေလို့ ဆိုနိုင်ပါတယ်။ ဒါပေမယ့် ရေးဆွဲတဲ့ website/web application ပေါ်မူတည်ပြီး လိုအပ်တဲ့ တခြား position တွေလည်းရှိပါတယ်။ Software Engineer, DevOps Engineer, Solution Architect၊ Database Administrator၊ Security Administrator စတဲ့ အလုပ်တွေဟာလည်း web development နယ်ပယ်မှာ တစ်ထောင့်တစ်နေရာကနေပါဝင်နေပါတယ်။ သူတို့ကတော့ သက်သက်လေ့လာရတဲ့အပိုင်းတွေဖြစ်ပါတယ်။

အပေါ်က လေ့လာရမယ့်ဟာတွေက road map ဆိုတာထက် အဓိက လေ့လာရမှာကိုပဲ ရွေးချယ်ပြီးပြောသွားတာပါ။ တကယ်လုပ်မယ်ဆို လေ့လာရတဲ့အရာတွေက ဒီထက်ပိုပါတယ်။ ဒါကြောင့် ပူးတွဲလေ့လာမယ်ဆိုတာထက် မိမိစိတ်ဝင်စားတဲ့အပိုင်းတစ်ခုကိုသာ ရွေးချယ်ပြီး ဇောက်ချလေ့လာတာ အကောင်းဆုံးဖြစ်ပါလိမ့်မယ်။ ဒီဇိုင်းရေးဆွဲမှုပိုင်း အားသန်ရင် Web Designer အလုပ်ကို ရွေးသင့်ပြီး ကုဒ်ရေးသားမှုပိုင်း အားသန်သူက Web Developer အလုပ်ကို ရွေးရမှာပဲ ဖြစ်ပါတယ်။
